---
layout: page.html
title: Domeniul Matematică
---

# Matematică

Cursul poveștii unui boboc la matematică depinde de cum își va organiza săptămâna și de norocul pe care el și grupa lui îl vor avea la primirea orarului. Iată o săptămână obișnuită din viața unui matematician învățăcel.

E luni. Primul meu gând e că îmi trebuie o cafea ca să mă pot concentra la seminarul de analiză. Începe lupta cu atenția, iar prima oră trece rapid. Sunt destul de sigură că am mai făcut așa ceva în liceu și deja începe să-mi placă această materie. Merg să-mi iau ceva de mâncare într-o pauză. Majoritatea profesorilor preferă să mănânci ca să te poți concentra după, în loc să te știe leșinat, stând cu gândul doar la mâncare. Trec cele 2 ore (în primul an un curs sau un seminar durează 2 sau 3 ore) și urmează seminarul de algebră, preferata mea momentan. Am zis să citesc ceva înainte, poate chiar să lucrez din tema pe care am primit-o. În caz că vă întrebați, mai primim și teme din când în când. Unele contează pentru punctajul din seminar, altele pentru a-ți dezvolta gândirea. Ziua se termină rapid astăzi.

Marți, o zi mai grea. La cursul de analiză este puțin mai multă strictețe, dar se vede cât de implicat este domnul profesor pentru că încearcă să ne explice în mai multe moduri materia. Ziua continuă cu un curs de algebră liniară - în primul semestru aceasta este separată de algebră. E însă o materie frumoasă și ușoară, mai ales dacă participi la cursuri. La seminar facem cam tot ce ar trebui să știm ca să putem trece lejer acest examen. Zilele trec rapid, la fel și cursurile noastre.

Miercurea începem în forță cu 2 ore de geometrie, doamna profesoară scrie așa de frumos încât ți-e atât de drag să urmărești ce scrie și ce spune. Pentru că nu se putea altfel, continuăm cu seminarul de geometrie unde facem mai mult aplicații, lucru care ne ajută foarte mult.

Cursul de programare procedurală ne introduce într-un limbaj nou, Python. Nu trebuie să ne speriem - nu e greu de înțeles, și o multitudine de probleme se pot rezolva mai facil decât în C++, cum eram obișnuiți. Cunoașterea acestui limbaj va fi foarte utilă pentru anii următori, indiferent de specializarea pe care o alegi. Sunt foarte multe lucruri pe care le poți învăța la acest curs mai ales dacă ești pasionat de programare. Laboratorul este mâine, vineri, iar doamna profesoară se ocupă super mult de noi. Poți întreba orice și vei fi ajutat, are grijă de fiecare student interesat în parte.

Săptămâna trece rapid, nu este programul atât de încărcat, dar nu pot spune nici că este lejer. Este potrivit, cât să ai și timp pentru tine.

În primul an avem 5 materii în fiecare semestru. Algebră, analiză și geometrie, care se fac în ambele semestre, iar singura diferență este că în primul semestru avem în plus algebră liniară și programarea procedurală, iar în semestrul al doilea avem elemente de calcul științific și logică matematică. Materiile de informatică îi pregătesc pe cei care vor să aplice pentru specializarea Matematică-Informatică. Domeniul de Matematica se împarte în 3 specializări în anul al doilea:

- Matematică

- Matematici Aplicate

- Matematică-Informatică

Specializarea Matematică are o singură grupă în general și se bazează mai mult pe cercetare și teorie, dar și pe detalierea materiilor de matematică; pe când specializarea Matematici Aplicate se axează pe partea de probabilități și statistică, dar și pe finanțe. Aceste ramuri ale domeniului se întind pe parcursul a 3 ani. La Matematică-Informatică este puțin mai dificil deoarece, se fac și materii care se fac la informatică, oferind posibilitatea, după terminarea studiilor de la Matematică, să te poți înscrie la domeniul de licență Informatică unde, datorită materiilor făcute la specializarea Matematică-Informatică, se pot echivala examenele intrând direct în ultimul an de studii (anul III). Acest al IV-lea an se face la taxă, deoarece se consideră o a doua facultate.

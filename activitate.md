---
layout: page.html
title: Activitate didactică și credite
---

# Activitate didactică și credite

## Generalități

Diversele informații referitoare la procesul educațional vor fi publicate pe [site-ul facultății](https://fmi.unibuc.ro/), unde se recomandă accesarea în mod regulat pentru a fi la curent cu toate noutățile.

Fiecare materie are un anumit număr de credite, iar acestea variază în funcție de programul de studii. Pentru descrierea completă a planului de învățământ, consultați [această pagină](https://fmi.unibuc.ro/programe-de-studii/).

Pentru a promova anul I trebuie obținut un număr minim de 30 de credite (50% din numărul total de credite pe anul respectiv).

Numărul de credite al fiecărei materii multiplicat cu nota finală obținută la respectiva materie reprezintă punctajul materiei. Suma acestor punctaje, realizată la sfârșitul anului universitar, este punctajul tău pe anul respectiv, iar în funcție de acesta este făcută reclasificarea pentru a determina studenții de la buget și cei de la taxă. Se iau în calcul doar materiile obligatorii, fără cele facultative și fără modulul pedagogic. Materia „Educație Fizică" din anul 1 se ia în calcul pentru reclasificare, însă nu se ia în calcul dacă se obțin 30 credite cu tot cu creditele acestei materii.

Fiecare semestru are câte 14 săptămâni. În ultimele 2 săptămâni din fiecare semestru are loc, pe lângă cursuri, seminarii și laboratoare, presesiunea - perioada în care se susțin verificările (verificările sunt tot examene; diferă doar prin nume deoarece sunt susținute în presesiune). În primul semestru, după cele 14 săptămâni, are loc sesiunea de iarnă (3 săptămâni) a examenelor, la sfârșitul semestrului doi are loc mai întâi sesiunea de restanțe pentru examenele de pe semestrul I (1 săptămână), urmată de sesiunea de examene pentru semestrul II (3 săptămâni). În septembrie mai aveți șanse pentru a vă promova examenele: Are loc o sesiune examene pentru restanțele de pe semestrul II, urmată de ultima sesiune de examene pentru restanțe și măriri de pe semestrul I, și ultima sesiune de examene pentru restanțe și măriri de pe semestrul II. Astfel, într-un an universitar, aveți cel mult 3 șanse de a promova fiecare examen, dintre care primele două sunt gratuite.

Dacă ați susținut un examen de 2 ori și nu l-ați promovat pentru a treia susținere (care este taxată) trebuie sa depuneți o cerere la secretariat împreună cu chitanța care dovedește că ați achitat această taxă (online, sau la sediul rectoratului de pe Soseaua Panduri).

În cazul în care doriți să vă măriți nota la o materie puteți să susțineți examenul încă o dată în ultima sesiune de examene pentru restanțe și măriri aferentă fiecărui semestru. Pentru aceasta trebuie să fiți integraliști (să nu aveți restanțe) și să depuneți o cerere la secretariatul facultății. Numărul maxim de măriri pe care îl puteți susține este 6, din care primele 3 sunt gratuite, iar celelalte se plătesc.

## Activitatea online

După cum știți, este confirmat faptul că în anul universitar 2020-2021, primul semestru se va desfășura in regim online ceea ce înseamnă că vă veți conecta pe o platformă de videoconferință pentru a va prezenta la ore.

Principalele platforme cu care o sa vă întâlniți sunt Microsoft Teams, Zoom, WebEx, Google Meet, Discord, fiecare profesor alegându-și pe ce platforma vrea să-și susțină ora.

Pentru a afla cum vă susțineți orele, va trebui să intrati pe MoodleUB pe pagina cursului, unde profesorii vor pune inainte de fiecare ora linkurile de conectare. Uneori, unii profesori optează să trimită șefului de grupă linkul, iar el/ea va trebui să vi-l distribuie vouă.

Orele online se vor desfășura folosind următoarele tool-uri:

- [MoodleUB](https://moodle.unibuc.ro/) este "sediul central" al activității voastre online. Aici, profesorii își vor urca materialele de curs, temele, vor anunța deadline-uri, datele examenelor și multe altele. Te vei conecta pe Moodle folosind adresa de e-mail instituțională.
  UMS (https://ums.unibuc.ro/) este catalogul online al Universității. Aici îți vei vedea notele finale după sesiunile de examinare, mărire etc.
- Adresa de e-mail instituțională (`@s.unibuc.ro`): În interacțiunile tale cu mediul academic vei folosi întotdeauna adresa de e-mail instituțională, de forma `prenume.nume@s.unibuc.ro`. Pentru a obține acces la adresa ta, va trebui să te conectezi întâi pe UMS folosind datele tale (vei gasi instrucțiuni pe pagină). Dupa aceea, vei găsi adresa de email în secțiunea "Date student", după ce apeși pe butonul "Contact".

## Ce așteptări ar trebui să am de la orele online?

Cum facultatea reprezintă o trecere la altă etapă a vieții, va trebui sa vă așteptați ca profesorii vor avea o atitudine diferită față de cei din liceu. Astfel, ei se așteaptă să fiți responsabili și să vă interesați în legatură cu ceea ce aveți de făcut, deadline-urile voastre, să fiți activi la ore dacă doriți puncte bonus (majoritatea materiilor vor avea o metodă de a obține puncte) etc.
